---
title: 'Keukengeheimen: 12 tips voor een schone keuken'
author: Jan Visser
date: 2013-07-03T15:24:14+00:00
path: "/blog/keukengeheimen-12-tips-voor-een-schone-keuken/"
thumbnail: "../../../static/img/posts/no-thumbnail.png"
seo:
  title: 'Keukengeheimen: 12 tips voor een schone keuken'
  description: Handige tips bij het schoonmaken van de keuken en keukenapparatuur.
  keywords: schone keuken

---
### Voor de één een plek om zich culinair uit te leven, voor de ander slechts de ruimte waar de koelkast en het koffieapparaat staan.

En om de zoveel tijd heeft ie een flinke schrobbeurt nodig. De keuken. Als je de keuken gaat schoonmaken weet je zeker dat je één ding gaat tegenkomen. Vet. Een goed ontvettingsmiddel is daarom noodzakelijk.

Wat altijd werkt is **azijn**! Schoonmaakazijn bevat 8 % azijnzuur en verwijdert vet als de beste. Bovendien is het erg goedkoop en veel milieuvriendelijker dan allesreinigers. Gebruik azijn bijvoorbeeld om de **tegels** achter het fornuis schoon te maken. Voeg een scheut toe aan lauwwarm water en veeg met dit middel het vet eraf. Ook toe te passen op aanrecht, fornuis of afzuigkap.

**Kalkaanslag in de** **waterkoker**? Vul de helft met water en de andere helft met schoonmaakazijn en breng dat aan de kook. Met een oude afwasborstel kun je de kalk dan makkelijk verwijderen. Daarna nog een keer uitkoken met schoon water.

**Pannen** **met aanbakresten** kook je uit met water en een schep soda. Afspoelen en je pannen zijn weer schoon. Gooi af en toe een schep soda in de **afvoer** en overgiet het putje met kokend water. Dit ontstopt. Koffiedik werkt ook prima.

Waren je **keukenkastjes** ooit wit maar inmiddels vergeeld? Wrijf de kastjes in met een spons met chloorbleek. Laat dit dertig minuten intrekken en maak ze daarna goed schoon met water.

Tosti’s zijn altijd goed! Het **tostiapparaat** **schoonmaken** daarentegen niet. Leg daarom na gebruik een nat velletje keukenrol tussen de ijzers. Doordat de kaas blijft plakken aan de keukenrol kun je het apparaat daarna met een droog papiertje schoonwrijven.

Bron van ergernis: een vies **gasfornuis**. Gebruik een microvezeldoekje met afwasmiddel om de kookplaat schoon te maken. Ook groene zeep werkt goed en laat geen vlekken achter. Gaspitten met ingebrand vuil leg je een half uurtje in cola.

Tweede bron van ergernis: een vieze **oven**. Je kunt ovenreiniger gebruiken, maar Biotex werkt ook erg goed. Maak een sopje van lauw water met een schep Biotex en schrob daarmee het vuil weg. Laat een glas water met daarin een schijf citroen vijf minuten in je **magnetron** draaien. Het vet in de magnetron lost op en is gemakkelijk te verwijderen.

De **filters van je afzuigkap** kun je een uurtje laten weken in een badje met water en een vaatwastablet.

Vaatwastabletten komen ook erg goed van pas bij het schoonmaken van de **frituurpan**. Vul je frituurpan of friteuse met water en voeg het blokje toe. 10 minuten op een lage temperatuur (100 °C) laten pruttelen. Daarna nog even laten staan (stekker eruit) en je frituurpan is schoon. De knoppen, grepen en het snoer maak je schoon met een sopje met soda.

En zie je door de stapels afwas je keuken niet meer? Glijd je vanzelf door naar de gootsteen omdat alles vet en glibberig is? Schakel HomeWorks in voor een flinke schoonmaakbeurt. Zijn er nog keukenprinsen en –prinsessen met schoonmaakgeheimen? We horen ze graag!