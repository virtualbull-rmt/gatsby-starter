---
title: Eerste Hulp bij Huishoudelijke Ongemakken
author: Jan Visser
date: 2014-03-12T15:26:00+00:00
path: "/blog/eerste-hulp-bij-huishoudelijke-ongemakken/"
thumbnail: "../../../static/img/posts/no-thumbnail.png"
seo:
  title: Eerste Hulp bij Huishoudelijke Ongemakken
  description: Hoe ga ik om met tomatenvlekken, wijnvlekken, terpentine in de was
    en aangebrand eten?
  keywords: huishouden, problemen, oplossingen

---
Oeps, je kind zelfstandig spaghetti bolognese laten eten terwijl hij net z’n nieuwe trui aan heeft bleek niet zo’n slim idee.

In elk huishouden maken mensen grote en kleine blunders. Daarom hier een blog met wat handige tips voor EHBHO (Eerste Hulp bij Huishoudelijke Ongemakken).

### **Tomatenvlekken**

De simpelste tip is om na het knoeien meteen het kledingstuk in de was te doen. Als de vlek er daarna nog niet uit is, helpt het om het kledingstuk in de zon te hangen. Hierdoor bleekt de vlek. Geen zon? De (verse) vlek insmeren met tandpasta en daarna met de gewone was mee laten draaien schijnt ook te helpen.

### **Wijnvlekken**

Gezellig, zo’n feestje. Alleen jammer dat één van de gasten rode wijn heeft laten vallen op je tapijt. Strooi er flink wat keukenzout op, dat zuigt de wijn op. Als het goed is, is de vlek de volgende dag weg. Je kunt er ook witte wijn of jenever over gieten.

### **Terpentine in de was**

Je hebt een kastje buiten een nieuw laagje verf gegeven. En toen stopte je je T-shirt met verfvlekken en terpentine bij de handdoekenwas. Gevolg: de hele was stinkt naar terpentine! Hang de was om te beginnen te drogen in de zon, daarmee vervliegt een deel van de geur. Draai daarna een paar wassen waarbij je een flinke schep soda in het wasmiddelbakje toevoegt. Tussen de wassen door de wasmachinedeur openzetten en de geur trekt weer uit je machine (en ook uit je was).

### **Teveel zout**

Ook achter het fornuis kun je soms een fout maken. Heb je teveel zout bij het kookwater gedaan? Dat kun je neutraliseren met een schep suiker. Ook kun je een paar stukjes aardappel meekoken en die naderhand weggooien. De aardappelen nemen het zout op.

### **Eten aangebrand**

Te lang aan de telefoon gehangen en nu heb je de rijst laten aanbranden. Voor veel mensen een herkenbare blunder. Het eten kun je redden door een bruine boterham op de rijst te leggen. De aangebrande smaak trekt hier in. Een ui meekoken kan ook, deze absorbeert de vieze lucht en smaak. Gelukkig hoef je de pan ook niet weg te gooien. Zet de pan op met wat water en soda of Biotex. Even laten doorkoken en daarna kun je de aangekoekte resten gemakkelijk verwijderen. Je kunt de pan ook een nachtje laten staan met één van deze middelen. Let op: aluminium pannen kunnen niet goed tegen soda, dus bij deze pannen kunnen je schoonmaken met water en (daar hebben we hem weer) een ui. Welke tips heb jij voor de **Eerste Hulp bij Huishoudelijke Ongemakken**? Deel het met ons in een reactie of op [Facebook](https://www.facebook.com/homeworkshulp?ref=hl "Like Home Works op Facebook"). En als je zelf geen zin of tijd hebt om EHBHO toe te passen, schakel dan hulp via Home Works in en ervaar het gemak. Doe mee met onze **voorjaarsactie** en wie weet win jij een **éénmalige schoonmaak t.w.v. € 60**! En daarnaast maak je elke week kans op een leuke cadeaubon. 