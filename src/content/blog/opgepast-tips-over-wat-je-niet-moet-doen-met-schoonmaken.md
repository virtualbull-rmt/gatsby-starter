---
title: Opgepast! Tips over wat je níet moet doen met schoonmaken
author: Jan Visser
date: 2013-06-19T14:40:34+00:00
path: "/blog/opgepast-tips-over-wat-je-niet-moet-doen-met-schoonmaken/"
thumbnail: "../../../static/img/posts/no-thumbnail.png"
seo:
  title: Opgepast! Tips over wat je níet moet doen met schoonmaken
  description: Hoe ga je op een veilige manier met schoonmaakmiddelen om?
  keywords: veilig, schoonmaken, schoonmaakmiddelen

---
Via deze blog en onze [Facebookpagina](https://www.facebook.com/homeworkshulp?ref=hl "Like ons op Facebook!") geeft Home Works regelmatig huishoudelijke tips. Hoe maak je zo milieuvriendelijk schoon? Op welke manier pak je de badkamer het beste aan? Wat moet je doen om te zorgen dat je optimaal kunt genieten van je tuin? Maar dat schoonmaken niet zonder gevaar is bewijst het volgende voorbeeld. Een Amsterdamse vrouw mengde wc-eend en chloorbleek en daardoor ontstonden giftige dampen, waardoor ze onwel werd. Er moest zelfs een traumahelikopter aan te pas komen! Wij hopen dat het inmiddels goed met haar gaat. Dus deze week een blog met een andere insteek. Namelijk: wat moet je níet doen bij het schoonmaken.

### **Gevaarlijke stoffen**

Producten als chloor(bleek), ontstopper en ovenreiniger helpen je om hardnekkig vuil te verwijderen. Ze werken zo goed omdat het bijtende of giftige stoffen zijn. Dat betekent dat ze dus ook schadelijk kunnen zijn voor jou. Het is dus belangrijk om te voorkomen dat deze schoonmaakmiddelen in contact komen met je huid, ogen en luchtwegen. Vaak staat één van deze symbooltjes op de fles of verpakking. Dus dan weet je dat je voorzichtig moet zijn.

### **Nooit mixen met chloor**

De vuistregel is: meng nooit iets met chloor. En zeker geen zuur, zoals (schoonmaak)azijn of allesreiniger met citroenzuur. Door de combinatie van chloor en een zuur ontstaat het bijtende chloorgas. Inademing hiervan kan zeer schadelijke gevolgen hebben. Vermoedelijk is dat wat er is gebeurd met de dame uit Amsterdam-Noord.

### **Bescherm jezelf**

Als je schoonmaakt is het goed om flink te luchten, zodat de giftige dampen snel vervliegen. Ook is het aan te raden om schoonmaakhandschoenen te gebruiken, zodat je handen niet aangetast worden door de schoonmaakmiddelen.

### **Sprayflacon**

Gebruik je een schoonmaakmiddel in een sprayflacon? Stel deze zo in dat je een straal krijgt, in plaats van een nevelwolk. Dat verkleint de kans op inademing.

### **Toch verkeerd gegaan?**

Heb je toch schoonmaakmiddel op je huid of in je ogen gekregen? Als je er snel bij bent kun je de schade gelukkig flink beperken. Spoel je huid af met koud water voor minstens 15 minuten. Dat is lang, maar neem liever het zekere voor het onzekere. Ook als je schoonmaakmiddel in je oog hebt gekregen moet je je ogen minimaal 15 minuten uitspoelen. Heb je daarna nog last van een prikkend of branderig gevoel? Ga dan altijd naar je huisarts. Heb jij nog goede tips over wat je níet moet doen, of moet mengen, of moet vergeten tijdens het schoonmaken? Vertel het ons.