---
title: Tips voor je balkon
author: Jan Visser
date: 2013-07-17T14:32:36+00:00
path: "/blog/tips-voor-je-balkon/"
thumbnail: "../../../static/img/posts/no-thumbnail.png"
seo:
  title: Tips voor je balkon
  description: Een fleurig balkon hoe doe je dat?
  keywords: balkon, tips, tuinieren

---
Na alle tuintips is het nu tijd voor tips voor balkonbezitters! Want ook als je geen grasveld hebt met bloemperken en een blauwe zandbakschelp kun je genieten van je eigen stukje groen. Op je eigen balkon. Dus heb jij nog geen fleurig balkon? Breng een bezoekje aan het tuincentrum en na een middagje werk kun je heerlijk genieten in je eigen groene oase.

**Bloembakken** Hangbakken met gezellige viooltjes of afrikaantjes zijn echte eyecatchers. Je hebt ze in allerlei vormen (rechthoekig, of in bloempotmodel) en zelfs op een Frans balkonnetje kun je er een paar kwijt. Voor een mediterraan sfeertje kun je ook terracotta(kleurige) bakken plaatsen.

**Franse stijl** Bezoek eens een kringloopwinkel, want misschien loop je tegen een ouderwetse zinken vuilnisbak aan. En die kun je gebruiken als grote bloembak. Zet er hortensia’s in of een mooie roos voor een authentieke Franse sfeer. Voor de zekerheid boor je een paar gaten vlak boven de bodem zodat overtollig water weg kan lopen.

**Kruiden** Een gave kruidentuin is leuk en handig, en op je balkon kun je die ook hebben. Zet bijvoorbeeld bieslook, munt en peterselie in een plantenbak en plaats die op een plekje met half schaduw, half zon. Vol in de zon drogen kruidenplantjes snel uit. 

**Vlonders** Heb je een saaie stenen tegelterras op je balkon? Leg er houten vlonders neer en je hebt ineens een super-de-luxe terras!

**Moestuin..eh..balkon** Zet een leuke bak met aardbeienplanten op je balkon en je hebt zomers altijd verse aardbeien. Aardbeienplanten zijn vaak sterke planten en gaan jaren mee. Ook tomaatjes doen het goed, mits je een zonnig balkon hebt. En heb je iets meer ruimte? Plant sla of courgette voor je dagelijkse dosis groente.

**Klimplanten** Met klimplanten creëer je in een mum van tijd een groen balkon. Je kunt klimop gebruiken, maar éénjarige siererwt doet het ook heel goed. En die groeit razendsnel.

**Vlinders** Niet alleen flora maar ook fauna zorgt voor een levendige buitenplek. Plant bijvoorbeeld bloemen die vlinders aantrekken. Ook zijn er speciale setjes met zaden die bijen lokken, zodat je eigenhandig kunt bijdragen aan het voortbestaan van dit nuttige insect.

**Vogels** ’s Ochtends wakker worden door het geluid van vogeltjes. Misschien niet voor iedereen ideaal, maar het zorgt zeker voor een buitenlevengevoel. Er zijn planten die vogeltjes aantrekken, en in de winter zorg je natuurlijk voor wat vetbollen en eventueel beschuttingsplekken voor onze gevederde vrienden. 

Hoe fleur jij je balkon op? Laat het ons weten!