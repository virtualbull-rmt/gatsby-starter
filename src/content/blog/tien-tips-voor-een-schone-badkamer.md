---
title: 'Tien tips voor een schone badkamer'
author: 'Jan Visser'
date: '2013-05-29T18:17:01+00:00'
path: /blog/tien-tips-voor-een-schone-badkamer/
thumbnail: '../../../static/img/posts/no-thumbnail.png'
seo:
    title: 'Tien tips voor een schone badkamer'
    description: 'Tien tips voor een schone badkamer'
    keywords: 'badkamer, schoonmaak, tips'
---
De badkamer is bij uitstek een plek om je heerlijk te kunnen ontspannen. Je even af te sluiten van de alledaagse dingen. Maar ook om ’s ochtends met een frisse blik te checken of je klaar bent voor de dag! Een belangrijke ruimte dus, waar je je prettig wil voelen. En natuurlijk moet de badkamer af en toe goed schoongemaakt worden. Dat hoeft geen vervelende klus te zijn. Zet een muziekje aan, trek je schoonmaakhandschoenen aan en gaan. Met deze tips ben je zo klaar! Zodat je vanavond weer lekker ontspannen kan gaan badderen of douchen in een heerlijk frisse badkamer.

 **Tien tips**

- Wrijf de **tegels** in met goedkope shampoo, laat het een paar minuten inwerken en spoel het af. Na dit een paar keer gedaan te hebben heb je glanzende tegels waar geen druppels meer op blijven zitten.

- Ook je **badkamerspiegel** kun je inwrijven met shampoo. Dat laat een vettig laagje achter, waardoor de spiegel voorlopig niet meer beslaat.

- Vieze **voegen**? Je kunt een papje maken van bleekmiddel en water en met een oude tandenborstel de naden schoonschrobben. Dit kun je ook gebruiken voor schimmelplekjes op de muur of plafond.

- Grote **schimmelplekken** kun je besproeien met een plantenspuit gevuld met twee delen bleekwater (dus geen dikke bleek) en één deel water. Even laten zitten en regelmatig herhalen. Zorg dat je goed ventileert! Om schimmel te voorkomen kun je de muur of plafond daarna behandelen met een speciale latex voor natte ruimtes.

- Kalkaanslag op **wasbakken** en **kranen** hoef je niet per se te behandelen met dure middelen. Je kunt gewoon een spuitflacon gebruiken en die vullen met een deel water en een deel (schoonmaak)azijn. Een paar spuitjes, enkele minuten laten inwerken en je haalt de kalk zo weg.

- Natuurlijk is voorkomen beter dan genezen. Gebruik na elke douchebeurt een **trekkertje** om het water te verwijderen van wand en vloer.

- Droog de **kitnaden** na het douchen of badderen met een handdoek, dan is de kans op schimmel minimaal.

- Bij een vieze rand in douchebak of **badkuip** gebruik je groene zeep of sunlight zeep op een sponsje of washandje. Daarmee schrob je het vuil er eenvoudig af.

- Voor het dweilen van de vloer voeg je wat **groene zeep** toe aan een emmer warm water. Je hebt ook vloeibare groene zeep van bijvoorbeeld Driehoek.

- Last but not least: Gooi een flinke schep soda op het **afvoerputje** en overgiet met kokend water (pas op voor spatten). De perfecte ontstopper. Herhaal dit voor de wasbak.

Ben jij vaak in de badkamer te vinden? Wat zijn jouw ultieme ontspanningstips in de badkamer? Laat het ons weten in de reactiepanelen.
