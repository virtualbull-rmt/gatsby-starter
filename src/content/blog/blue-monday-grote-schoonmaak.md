---
title: "'Blue Monday?'"
author: Jan Visser
date: 2015-01-28T10:53:28+00:00
path: "/blog/blue-monday-grote-schoonmaak/"
thumbnail: "../../../static/img/posts/no-thumbnail.png"
seo:
  title: "'Blue Monday?'"
  description: Tips om blue monday niet te ervaren
  keywords: blue monday, grote schoonmaak

---
We hebben 'Blue Monday', zoals de Britten het noemen, weer achter de rug. Misschien wist u het niet, maar uit onderzoek blijkt dat een groot percentage mensen op de maandag van de laatste volle week van januari gevoelens van somberheid ervaren. De gezelligheid van de feestdagen is voorbij, het jaar is weer begonnen, goede voornemens blijken toch niet realistisch en de sleur van alledag presenteert zich weer. Nu ja, uit onderzoek...eigenlijk bedacht een reclamebureau het concept en Britse psycholoog Cliff Arnall verbond er, in ruil voor een lucratieve deal, zijn naam aan. Een leuk concept dus, maar zonder wetenschappelijke basis. En toch geloofden veel mensen er direct in. Waarom? Omdat we eigenlijk wel veel herkennen in zo'n idee van een 'Blue Monday'. Weinig mensen zullen zeggen dat januari hun favoriete maand is. Of de maandag hun favoriete dag. Het ervaren van opstartproblemen in het nieuwe jaar of aan het begin van de werkweek komt u vast niet vreemd voor. Uitzonderingen daargelaten natuurlijk. Heeft u af en toe ook zo'n Blue Monday gevoel? Dan zijn hier een paar tips:

1\.

Doorbreek de alledaagse sleur door eens iets onverwachts te doen. Ga doordeweeks naar de film, laat de tv uitstaan of neem simpelweg een andere route naar uw werk! Dat laatste blijkt verrassend genoeg al een positief effect op ons humeur te kunnen hebben.

2\.

Pak zoveel mogelijk zonnestralen als maar mogelijk is. De zon geeft ons vitamine D, en dat hebben we hard nodig om ons fit en vrolijk te voelen. Geen geld voor een tripje naar de zon? Haal in uw werkpauze eens een frisse neus. De zuurstof en het daglicht kunnen bijdragen aan een beter humeur. Zelfs als het bewolkt is. Want: achter de wolken schijnt de zon.

3\.

Of herstel de oude traditie van de voorjaarsschoonmaak. Fysiek bezig zijn, is goed voor ons brein. Dan maken we stofjes aan waar we opgewekter van worden. En het gezegde is niet voor niets 'Een opgeruimd huis, een opgeruimde geest!'