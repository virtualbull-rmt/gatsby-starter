---
title: 5 tips om je huishoudelijke apparatuur goed te onderhouden
author: Jan Visser
date: 2013-09-18T14:41:13.000+00:00
path: "/blog/5-tips-om-je-huishoudelijke-apparatuur-goed-te-onderhouden/"
thumbnail: "../../../static/img/posts/no-thumbnail.png"
seo:
  title: 5 tips om je huishoudelijke apparatuur goed te onderhouden
  description: Huishoudelijke apparatuur onderhouden
  keywords: onderhouden, apparatuur, besparen

---
_Hoeveel huishoudelijke apparaten gebruik jij per dag? Vast veel meer dan je denkt. Deze apparaten verbruiken natuurlijk veel energie en daarom hebben ze regelmatig onderhoud nodig. Niet alleen omdat je daar een hoge energierekening mee voorkomt, maar ook omdat de apparaten dan langer meegaan. Dus je hebt er meer plezier van en het is ook nog eens beter voor het milieu. Hier een paar tips om ervoor te zorgen dat je langer doet met je huishoudelijke apparatuur._

* **Onderhoud je wasmachine**

Heeft je wasmachine een muffe lucht? Vervelend, want soms kan je kleding hier ook naar gaan ruiken! De oorzaak zijn vaak achtergebleven zeepresten waar schimmels in kunnen zitten. Meestal bevinden ze zich achter de rubberen ring van de wasmachineopening. Klinkt vies, maar gelukkig zijn er een paar dingen die je kunt doen voordat je een wasmachinespecialist moet inschakelen. Draai een keer een handdoekenwas (of een lege trommel) op 95 graden. Dit vernietigt veel achtergebleven restjes. In het vervolg kun je maandelijks wat schoonmaakazijn in het wasverzachterbakje doen en mee laten wassen. Geen zorgen, je was gaat niet naar azijn ruiken, maar het zuur maakt de trommel wel lekker schoon. Ook kun je beter poederwasmiddel gebruiken in plaats van vloeibaar, want dat ‘verzeept’ minder snel.

* **Geniet langer van je koffie**

Je super-de-luxe espressoapparaat verdient het om goed onderhouden te worden. Dan doe je er veel langer mee en blijft de koffie lekker smaken. Elke dag even de koffieprut verwijderen en af en toe ontkalken is het devies.

* **Ontdooi de koelkast**

Je koelkast heeft alleen af en toe een sopje nodig, toch? Mis! Af en toe ontdooien is essentieel om zo lang mogelijk te blijven genieten van je koelkast. Want als delen in de koelkast of vriezer bevroren zijn verbruikt hij meer energie en is de levensduur uiteindelijk korter. Veel moderne koelvriescombinaties hebben een ‘no-frost’ systeem, dus dan hoef je de koelkast niet handmatig te ontdooien. Heeft jouw koelkast dat niet? Hier een paar tips:

* Zet een pan met heet water in de koeling/vriezer zodat het ijs sneller ontdooit.
* Of gebruik een föhn! Dan ben je helemaal snel klaar.
* Vergeet niet om wat oude handdoeken of lakens voor de koelkast neer te leggen om je vloer te besparen.
* Vergeet ook niet om de koelkast of vriezer eerst uit te zetten.
* Na ontdooiing kun je de koelelementen insmeren met een beetje glycerine (bij de drogist te verkrijgen). Dit zorgt ervoor dat ze minder snel weer bevriezen.
* **Zet ze niet op stand-by**

Zet apparaten die meestal op stand-by staan echt uit. Daarmee bespaar je niet alleen geld op de energierekening, maar ook verleng je daarmee de levensduur van de apparaten. Volgens de Consumentenbond zijn dit de 5 meeste sluipverbruikers:

1. Randapparatuur bij televisie (opnameapparaat en decoder voor digitale tv): uitzetten bespaart €10 tot €50 per jaar.
2. Computer met randapparatuur: bespaart €30 per jaar.
3. Ready/warmhoudstand koffiemachine: €6 tot €16 per jaar.
4. Stereoset/losse audioapparatuur: €6 tot €10 per jaar.
5. (Combi)magnetron of oven met display/klok: €6 tot €10 per jaar.

Alles bij elkaar bespaar je hier toch weer een paar honderd euro mee.

* **Kies energiezuinig**

Moet je een nieuw apparaat aanschaffen? Kijk of je kunt kiezen voor de versie met het hoogste energielabel. Bijvoorbeeld A of A+++. Hiermee bespaar je én veel op je energierekening en het is beter voor het milieu. Heb jij nog goede tips om huishoudelijke apparaten te onderhouden? Deel ze met ons! Hieronder of op [Facebook](https://www.facebook.com/homeworkshulp?ref=hl "Home Works op Facebook") of [Twitter](https://twitter.com/HWdiensten "Home Works op Twitter"). En als je geen tijd of zin hebt om je huishoudapparatuur zelf te onderhouden kun je natuurlijk altijd contact opnemen met [Home Works](https://www.homeworks.nl/klantenservice/ "Huishoudelijke hulp nodig?")!