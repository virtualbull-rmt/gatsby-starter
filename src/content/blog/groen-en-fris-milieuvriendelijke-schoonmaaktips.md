---
title: Groen en fris! Milieuvriendelijke schoonmaaktips
author: 'Home Works '
date: 2013-04-17T14:28:49+00:00
path: "/blog/groen-en-fris-milieuvriendelijke-schoonmaaktips/"
thumbnail: "../../../static/img/cyr55sz88uki.jpg"
seo:
  title: Groen en fris! Milieuvriendelijke schoonmaaktips
  description: Groen en fris! Milieuvriendelijke schoonmaaktips
  keywords: schoonmaak, groen, chemisch, milieu

---
**Vorige week zagen we dat de bomen weer groene blaadjes kregen, en dus blogden we over** [**goede tips voor de voorjaarsschoonmaak**](https://www.homeworks.nl/blog/groen-en-fris-milieuvriendelijke-schoonmaaktips/)**. Deze week tippen we je over hoe je zo 'groen' mogelijk schoonmaakt.**

In schoonmaakmiddelen zitten chemische stoffen die niet zo goed zijn voor mens én milieu. Producten als chloor kunnen het oppervlaktewater flink vervuilen. Ook vind je meestal waarschuwingen op de verpakkingen die zeggen dat het product niet in contact mag komen met de huid en dat je inademing moet voorkomen. Gelukkig zijn er voldoende milieuvriendelijke alternatieven! Zo zijn er verschillende schoonmaakproducten die een ecologisch keurmerk dragen en die minder milieubelastend zijn. Sommige supermarkten verkopen ze, en je kunt ze zeker vinden in de natuurwinkels en online. Maar vergeet ook de ouderwetse schoonmaakmiddelen niet! Vroeger had je nog geen bleek, maar onze grootmoeders konden zich prima redden met groene zeep, (schoonmaak)azijn en soda. Dat scheelt voor het milieu én in de portemonnee. Hier een paar handige trucs om je chemische luchtverfrisser, allesreiniger, ovenreiniger, glasreiniger en zelfs schuurmiddel te vervangen!

**Luchtverfrisser**

Hangen er vieze luchtjes in huis? Natuurlijk zet je dan lekker het raam open, en wist je dat een simpel bakje azijn neerzetten al ontzettend helpt? Azijn absorbeert vieze luchtjes. Chemische luchtverfrissers maskeren de vieze luchtjes alleen maar. Chemische schoonmaakdoekjes zijn handig, maar maken meestal niet zo grondig schoon en zijn in verhouding erg duur. Je pakt net zo makkelijk een schoonmaakdoekje met (eigengemaakte) allesreiniger.

**Allesreiniger**

Vul een oude allesreinigerfles met wat groene zeep dat je verdund hebt met water. Et voilà! De perfecte allesreiniger voor weinig geld. Als je een krachtige allesreiniger nodig hebt kun je een eetlepel soda toevoegen.

**Glasreiniger**

Onze oma’s wisten al dat je de ramen moest nawrijven met een prop oude kranten, voor streeploos schone ramen en spiegels. Als alternatieve glasreiniger vul je een lege sprayflacon (je kunt ze meestal ook kopen bij winkels voor huishoudartikelen) voor de helft met water en de helft met azijn. Een paar druppels afwasmiddel en klaar is je glasreiniger.  Ook kalkaanslag op kranen en dergelijke verwijder je gemakkelijk met een mengsel van water en natuurazijn.

**Ovenreiniger**

Maak een dik papje van soda en water. Besmeer de oven en glasplaat hiermee, laat het een nacht intrekken en verwijder het. Wel goed naspoelen met water.

**Schuurmiddel**

Met natriumbicarbonaat, oftewel _baking soda_, kun je heel eenvoudig een krachtig schuurmiddel maken. Baking soda koop je bij de toko of natuurwinkel. Meng een schepje baking soda met een beetje afwasmiddel en breng aan op een doek of spons om aanslag of aangekoekte etensresten te verwijderen.

Heb jij nog tips voor ‘groene' schoonmaakmiddelen? Of andere trucs om milieuvriendelijk schoon te maken? Vertel het ons hieronder!