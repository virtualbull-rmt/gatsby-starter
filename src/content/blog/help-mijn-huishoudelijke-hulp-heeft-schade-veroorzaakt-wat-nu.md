---
title: Help, mijn hulp heeft schade veroorzaakt wat nu?
author: Jan Visser
date: 2016-03-11T14:30:55+00:00
path: "/blog/help-mijn-huishoudelijke-hulp-heeft-schade-veroorzaakt-wat-nu/"
thumbnail: "../../../static/img/posts/post-help-mijn-huishoudelijke-hulp-heeft-schade-veroorzaakt-wat-nu/ming.jpg"
seo:
  title: Help, mijn hulp heeft schade veroorzaakt wat nu?
  description: Wat  u moet weten over het verzekeren van schade die door de huishoudelijke
    hulp veroorzaakt wordt.
  keywords: schade, verzekering, ongelukje, hulp, huishoudelijke hulp

---
Meer dan 200.000 Nederlandse gezinnen maken regelmatig gebruik van een huishoudelijke hulp die voor hen schoonmaakt.

Maar wat nu als per ongeluk de dure mingvaas van de kast wordt gestoten door de hulp? Wie gaat dan de schade vergoeden. Vaak is niet duidelijk hoe het precies zit.

![schade door de huishoudelijke hulp](/img/posts/post-help-mijn-huishoudelijke-hulp-heeft-schade-veroorzaakt-wat-nu/ming.jpg "Schade aan mijn ming vaas, wat nu?")Allereerst moet u goed duidelijk hebben of de huishoudelijke hulp werkt als zelfstandige of op basis van een regeling huispersoneel.

### Zelfstandigen

Een zelfstandige (ZZP-er) heeft, ook al werkt hij/zij alleen, een officieel bedrijf en is aansprakelijk te stellen voor door hem/haar veroorzaakte schade. Een zelfstandige zal om die reden ook een aansprakelijkheidsverzekering afsluiten voor het geval er iets gebeurt. Mocht de zelfstandige de verzekeringspremie niet hebben betaald of om een andere reden de verzekering hebben laten verlopen dan blijft deze aansprakelijk maar bestaat het risico dat er onvoldoende middelen zijn om de schade vergoed te krijgen. Wilt u niet het risico lopen dat enig bezit met hoge waarde onverzekerd is dan is het verstandig om daar zelf een eigen verzekering voor af te sluiten. U heeft het dan zelf in de hand.

### Huispersoneel

Als de hulp, zoals in de meeste gevallen, geboden wordt door een particulier dan wordt er bij schade vanuit gegaan dat de hulp “in dienst” is van de particuliere klant. De hulp is niet voor de gezelligheid gekomen maar om taken voor u uit te voeren tegen betaling. Ongelukjes, klein of groot, horen dan bij het risico dat u als particuliere klant neemt bij het zelf “in dienst” nemen. Veel mensen denken dat een Wettelijke Aansprakelijkheidsverzekering van de hulp de schade vergoedt maar dat is niet het geval. Als “werkgever” draagt u het risico van schade door uw “medewerker”. Een wettelijke aansprakelijkheid voor particulieren geldt enkel voor schade die als particulier veroorzaakt is en niet als “werknemer”.

### Hoe kunt u zich dan wel verzekeren voor schade?

Eigenlijk is het heel simpel: u kunt zich gemakkelijk verzekeren tegen schade. Probleem is vaak dat men niet bekend is met hoe het werkt en daar soms pas naar gaat kijken als de schade al veroorzaakt is. Maar op zich is het goed en gemakkelijk te regelen. Op onze pagina veel gestelde vragen hebben we een opsomming van willekeurige all-risk verzekeringen die voor slechts een paar tientjes per jaar de door uw hulp veroorzaakte schade vergoedt, maar ook die door uw partner, kinderen of u zelf veroorzaakt is.

_Let op:_ sommige bemiddelingsbureaus van hulpen geven aan dat hun hulp verzekerd is waardoor u zou kunnen denken dat de dienst geleverd wordt vanuit een bedrijf of door zelfstandigen. Uit de algemene voorwaarden van deze bureaus blijkt echter dat de dekking erg beperkt is. Enkel schade die het bemiddelingsbureau zelf bij u thuis veroorzaakt en dan maximaal ter hoogte van de kosten van de laatste werkzaamheden zou verzekerd zijn. Het is echter niet het bemiddelingsbureau dat de schade veroorzaakt maar de hulp die in uw huis werkt. De overeenkomst die via dit bureau wordt aangegaan tussen u en de hulp blijkt er een te zijn voor huispersoneel. U kunt daarbij dus toch niet de schade verhalen op de hulp.