---
title: Heerlijk avondje komt eraan
author: Jan Visser
date: 2013-11-20T20:35:04.000+00:00
path: "/blog/heerlijk-avondje-komt-eraan/"
thumbnail: "../../../static/img/posts/no-thumbnail.png"
seo:
  title: Heerlijk avondje komt eraan
  description: Hoe zorg ik er ervoor dat Sinterklaas ontspannen verloopt?
  keywords: sinterklaas, ontspannen

---
Sinds afgelopen weekend is Sinterklaas écht begonnen. Leuk, maar ook een hoop georganiseer. Hoe zorg je ervoor dat het heerlijk avondje ook een ontspannen avondje is? Hier wat tips om zo efficiënt mogelijk Sinterklaas te vieren.

* Maak je vooral niet druk om het **avondeten**. Haal op 5 december (of welke dag je het viert) Chinees of eet een simpel soepje met brood. Want met al dat gesnoep (en de bijhorende spanning) heeft niemand veel honger.
* Maak lijstjes. Bepaal wat je iedereen wil geven en **plan** één moment in om dat (online) aan te schaffen. Op zoek gaan en hopen dat je hét cadeau tegen het lijf loopt is heel leuk maar kost wel erg veel tijd.
* Lang leve het internetwinkelen. Sommige webshops bieden een **inpakservice** aan tegen een extra vergoeding. Laat je pakje bezorgen op een Kiala-punt of met PakjeGemak zodat het thuisfront geen argwaan krijgt.
* Heb je geen cadeauinspiratie? Probeer niet het aller-geweldigste **cadeau** ter wereld te willen vinden, maar koop gewoon iets leuks. Een boek of leuke dvd-serie is altijd veilig (eventueel kan de Sint in het gedicht nog vertellen dat het geruild mag worden). [Of een leuke bon](https://www.homeworks.nl/blog/op-zoek-naar-een-origineel-sint-cadeau/ "Sinterklaas cadeau"). En wie van koken of lekker eten houdt geef je een fles goede olijfolie.
* Begin ruim op tijd. Weet je al (ongeveer) wat je gaat kopen? Schrijf je **gedichtje** tijdens een verloren uurtje ’s avonds, of op je smartphone als je in de trein zit.
* Gedichtjes, helemaal voor kinderen, mogen **kort** zijn. Zes of acht regels in AABB-schema is voldoende.
* Een zoektocht als **surprise** maken is altijd leuk en vergt weinig voorbereidingstijd. Pak een gedichtje in een klein doosje en geef hierin een aanwijzing, naar bijvoorbeeld het bed in de slaapkamer. Als je meerdere cadeautjes hebt is het leuk om zo een ‘spoor’ van pakjes achter te laten.
* Maak gebruik van een site waarbij je **lootjes** kan trekken. Hier kun je meestal ook meteen je verlanglijstje doorgeven, zodat iedereen gericht op zoek kan gaan naar een cadeautje
* En _last but not least_: **Geniet** van een gezellige en ontspannen avond. Dat kan, echt waar, ook zonder veel voorbereidingstijd. Vergeet niet dat het allerbelangrijkste is dat jij Sinterklaas kunt vieren met de mensen die je dierbaar zijn: de cadeautjes zijn uiteindelijk bijzaak.

**Hoe zorg jij voor een prettige Pakjesavond? Deel jouw tips met ons, hier of op** [**Facebook**](https://www.facebook.com/homeworkshulp?ref=hl "Home Works op Facebook")**.**