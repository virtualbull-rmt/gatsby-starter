---
title: De huishoudelijke hulp in films
author: Jan Visser
date: 2013-08-07T14:59:57+00:00
path: "/blog/de-huishoudelijke-hulp-in-films/"
thumbnail: '../../../static/img/posts/no-thumbnail.png'
seo:
  title: De huishoudelijke hulp in films
  description: De huishoudelijke hulp als hoofdpersoon in de film
  keywords: films, huishoudelijke hulp

---
Huishoudelijke hulpen, huishoudsters en werksters zijn een dankbaar onderwerp in films en series. Net als butlers. Zo kennen we de butlers uit sitcoms als The Cosby Show (Geoffrey) en The Nanny (Niles). De leukste en mooiste films met een huishoudelijke hulp in de hoofdrol (of belangrijke bijrol) hebben we hier voor je op een rijtje gezet.

**Mrs. Doubtfire (1993).** Deze struise huishoudster blijkt een rots in de branding in een gezin waar de ouders net gescheiden zijn. Met een welhaast vaderlijke zorgzaamheid neemt ze kinderen onder haar hoede en voedt ze die en passant nog even op. Net als haar..eh..zijn ex-vrouw. [Herinneringen ophalen? Klik hier voor de trailer.](http://www.youtube.com/watch?v=RzZsdL-EGwg "Trailer Mrs. Doubtfire")

**The Help (2011).** Gebaseerd op het boek dat in het Nederlands werd uitgebracht onder de naam ‘Een keukenmeidenroman’. In the Deep South van het Amerika van de jaren ’60 besluit Skeeter Phelan, die graag schrijfster wil worden, ervaringen op te tekenen van de zwarte huishoudelijke hulpen in haar omgeving. [Check de trailer hier.](http://www.youtube.com/watch?v=WbuKgzgeUIU "Trailer The Help")

**The Maid (2009).** Chileense film, ook wel bekend als _La Nana._ Raquel is al jaren de vaste huishoudster van de familie Valdes. Ze is als het ware met ze vergroeid. Totdat de familie een andere huishoudster in dienst wil nemen. Dat laat Raquel niet zomaar gebeuren. [Nieuwsgierig? Bekijk hier een trailer.](http://www.youtube.com/watch?v=AYpfAxo3CIM "Trailer The Maid/ La Nana")

**Maid in Manhattan (2002).** In deze moderne Assepoester schittert Jennifer Lopez als het verlegen kamermeisje Marisa Ventura, die verliefd wordt op de populaire politicus Christopher Marshall. Maar hij weet niet dat zij ‘slechts’ een kamermeisje is.

**8 Femmes (2002).** In de Franse 8 Femmes zien we Emannuelle Béart als la Bonne, de meid, Louise geheten. In deze retrofilm, die een beetje lijkt op een spel Cluedo, is Louise het toonbeeld van een klassieke Franse huishoudster, compleet met zwarte jurk, wit schortje en een kapje.

Wat is jouw lievelingsfilm? Ken je nog meer films waarin een huishoudelijke hulp een belangrijke rol speelt?