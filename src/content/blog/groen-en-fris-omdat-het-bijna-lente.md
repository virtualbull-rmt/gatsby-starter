---
title: Fris en milieuvriendelijk! Omdat het (bijna) lente is
author: HomeWorks
date: 2014-02-27T09:16:36.000+00:00
path: "/blog/groen-en-fris-omdat-het-bijna-lente/"
thumbnail: "../../../static/img/lenteschoonmaak1.jpg"
seo:
  title: Fris en milieuvriendelijk! Omdat het (bijna) lente is
  description: Schoonmaken met azijn en soda
  keywords: soda, azijn, schoonmaken

---
Een nieuwe lente, een nieuw geluid! Ja, wij weten ook wel dat de lente _officieel_ pas over vier weken begint. Maar zeg nou zelf: als je naar buiten kijkt is er geen spoortje meer van de winter te herkennen. De krokussen en narcissen komen uit, struiken en bomen krijgen weer knoppen en het is met smart afwachten wanneer de Friezen het eerste kievitsei vinden. Wie voorjaar zegt, zegt schoonmaak. En om nou te zorgen dat de bollen ook de komende jaren op blijven komen, en dat de kieviten nog steeds voldoende plek hebben om hun ei te leggen hier wat handige tips over hoe je milieuvriendelijk kan schoonmaken. Bijvoorbeeld met **azijn**. Azijn ontvet, ontkalkt en het neemt vieze luchtjes op. En het is niet belastend voor het milieu. Hier een paar handige toepassingen. Je kunt ook schoonmaakazijn gebruiken, dat is een stuk geconcentreerder (8% azijnzuur in plaats van 4 % azijnzuur bij ‘gewone’ azijn).

* Maak **ramen, kozijnen en spiegels streeploos schoon** met lauw water met een scheut schoonmaakazijn.
* **Vetaanslag in de keuken**, bijvoorbeeld op het aanrecht, de tegels, het fornuis en afzuigkap, verwijder je makkelijk met hetzelfde sopje.
* Een emmer lauw water met schoonmaakazijn maakt ook je **laminaat** streeploos schoon.
* **Vlekken** in **tapijt** of op **muren** kun je behandelen door te deppen met een doekje azijn.

Ook **soda** is goedkoop, handig en milieuvriendelijk.

* Als je een **verstopte afvoer** hebt strooi je wat soda op het putje en giet er kokend water over heen.
* Soda kun je ook goed gebruiken in een **vieze wasmachine**. Doe een schep soda in het vakje voor wasmiddel en draai een handdoekenwas op 90 graden. De soda ontdoet de machine van wasluis en vieze luchtjes.
* En **ruiken je schoenen** niet zo fris meer? Doe ze in een zak, voeg een handje soda toe en laat dit een nacht staan. De volgende dag zijn de geurtjes verdwenen.

Lees in ons blog van vorig jaar meer [milieuvriendelijke tips voor de schoonmaak](https://www.homeworks.nl/blog/groen-en-fris-milieuvriendelijke-schoonmaaktips/ "Blog milieuvriendelijk schoonmaken").

Heb jij nog goede milieuvriendelijke schoonmaaktips?