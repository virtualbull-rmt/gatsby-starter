---
title: 'Blog: Tips voor schoonmaken en opruimen mét je kinderen'
author: 'Jan Visser'
date: '2013-06-26T14:50:53+00:00'
path: /blog/blog-tips-voor-schoonmaken-en-opruimen-met-je-kinderen/
thumbnail: '../../../static/img/posts/no-thumbnail.png'
seo:
    title: 'Blog: Tips voor schoonmaken en opruimen mét je kinderen'
    description: 'Schoonmaken en opruimen samen met kinderen.'
    keywords: 'zomervakantie, schoonmaken, kinderen'
---
Woon je in Zuid-Nederland en heb je schoolgaande kinderen? Dan heb je vanaf volgende week zomervakantie! Althans, je kinderen hebben dat. Jij bent misschien nog aan het puzzelen hoe je je werk combineert met hun vrije dagen. En natuurlijk gaat het huishouden gewoon door. Ga je (nog) niet op vakantie? Dan denk je vast na over hoe je de vrije tijd voor je kinderen kunt invullen. Regent het? Of blijf je sowieso een dagje in en om het huis? Verenig het nuttige met het aangename en zet je kinderen in als schoonmaakhulp!

**Kinderen helpen graag** Klinkt gek? Kinderen vinden het vaak hartstikke leuk om ‘echt’ te mogen helpen. Hoewel ‘Kamer opruimen’ daar meestal niet onder valt, is bijvoorbeeld stofzuigen weer wel iets wat ze leuk vinden. Als jij zelf met goede moed begint en een passende beloning in het vooruitzicht stelt voor na het gedane werk is het huishouden zo gedaan. **7 tips voor schoonmaken met kids** Nog niet overtuigd? Gebruik deze tips om snel en met plezier het hele huis te doen. En dan: óp naar het zwembad! Of naar de bank om een leuke DVD te kijken.

- Als er íets vies wordt dan is het wel speelgoed! Maak een grote emmer met sop en laat de kinderen hun eigen speelgoed schoonmaken met een vrolijk gekleurde spons. Afspoelen onder de (buiten)kraan en laten drogen op een grote badhanddoek.

- Als je de was uit droger of van de lijn haalt kunnen jullie samen het wasgoed gaan sorteren. Met kleine kinderen kun je een raadspelletje doen. “Dit is een (broek/shirt/sok) en hij is van (mij/jou/mama/grote broer)”. Grotere kinderen halen hun eigen kleren uit de mand en vouwen samen met jou alles op.

- Wil je kinderen ergens enthousiast voor krijgen? Voor gegarandeerd succes gooi je er een wedstrijdelement in. “Let op: Wie als eerste zijn kamer heeft opgeruimd mag kiezen wat we gaan eten/welke DVD we gaan kijken/mag een vriendje kiezen voor naar het zwembad”. Of: “Ik wed dat ik eerder de badkamer heb schoongemaakt dan dat jullie de tuin hebben opgeruimd!”

- Racen tegen de klok is ook altijd een goed idee! “Jongens, om half twee moeten we alles af hebben, want om twee uur begint de film.”

- Zet hun lievelingsmuziek lekker hard en geef ze een stofdoek of stoffer. Zo swing je het huis door!

- Ga samen met de kinderen grondig door hun kamer (en door je eigen huis). Alles wat kapot is, het niet meer doet of niet meer gebruikt wordt mag worden weggegooid! Kijk wie het beste de kapotte spullen in de prullenbak kan mikken.

- En als we toch bezig zijn met de kamers opruimen, mogen die kamers ook best wel weer veranderd worden! Laat je kinderen kiezen hoe ze hun kamer opnieuw ingericht willen. Koop eventueel een leuke poster van tevoren of een gaaf dekbedovertrek om het geheel in stijl af te sluiten.

Dit zijn maar een paar tips. We weten zeker dat onze lezers, likers en volgers nog veel meer goede tips hebben, dus vertel het ons! We zijn benieuwd!
