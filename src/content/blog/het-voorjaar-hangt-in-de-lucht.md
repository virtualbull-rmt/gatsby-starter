---
thumbnail: '../../../static/img/posts/no-thumbnail.png'
author: HomeWorks
path: /blog/voorjaarsschoonmaak/
title: 'Het voorjaar hangt in de lucht, tijd voor de voorjaars schoonmaak'
seo:
  title: 'Het voorjaar hangt in de lucht, tijd voor de voorjaarsschoonmaak!'
  description: >-
    Het voorjaar hangt in de lucht! Met de lente in aantocht vinden vele van ons
    het zalig om eens echt huis te houden
  keywords: 'Voorjaar, voorjaarsschoonmaak'
  lang: ''
date: 2021-02-18T23:00:00.000Z
_template: blog_post
---



Na een korte maar krachtige winter schijnt vandaag de zon en voelen we het al een beetje: het voorjaar hangt in de lucht! Met de lente in aantocht vinden vele van ons het zalig om eens echt huis te houden, een grondige voorjaarsschoonmaak is dan ook bij een hoop huishoudens favoriet.

We hebben wat favoriete voorjaarsklusjes voor je onder elkaar gezet!

#### Laat de lente binnen, zet je ramen tegen elkaar open

Na een winter waarin je waarschijnlijk de ramen toch wat vaker dicht hebt gehad laat de eerste lentezon vaak zien dat het toch best stoffig is geworden in de woning. Nu de temperaturen weer stijgen is het dan fijn om de ramen eens lekker tegen elkaar open te zetten en de frisse lentelucht goed door jouw woning te laten gaan. Frisse lucht die stof mee naar buiten neemt, zalig!

#### Organiseer je kledingkast

Schep orde in de chaos en bedenk wat je aankomend jaar terug wilt vinden in je kledingkast. Dikke wollen truien zijn overbodig in de lente en zomer, al is dat voor sommige koukleumen even anders. Kies dan 1 dikke trui of vest en doe de rest in een vacuümzak naar zolder of in de berging. Je bespaart niet alleen ruimte, ook hou je kleding voor aankomende herfst en winter schoner dan wanneer deze onderaan een stapel in je kast komen te liggen. Als je je kast reorganiseert, kun je hier meteen een schoon doekje langs halen, wel zo fris!

#### Kleine wasjes, grote wasjes

Dit is het perfecte moment om eens te kijken naar de was. Natuurlijk heeft de wasmachine deze winter niet stilgestaan, maar er zijn hoogstwaarschijnlijk genoeg items die al een tijdje niet gewassen zijn. Besteed extra aandacht aan de gordijnen, vitrage en vergeet niet je winterjas door een schoon sopje te halen. Deze kan lekker schoon gewassen de kast weer in tot het einde van dit jaar.

#### Schoenen wassen

De herfst en winter waren erg nat dit jaar, dus ook je schoenen zijn toe aan een voorjaarsschoonmaak. Weet je dat je veel gympen en sportschoenen kunt wassen? Dit geldt niet voor alle soorten, maar gympen van textiel zijn prima te wassen. Maak een stevige knoop in de veters zodat je je schoenen niet na het wassen opnieuw moet veteren en doe je sneakers in een waszak. Was je schoenen met bijvoorbeeld een paar handdoeken, anders moet de wasmachine behoorlijk wat klappen incasseren. Was je schoenen niet te heet, vaak is 30 graden al voldoende om de boel weer zo goed als nieuw te krijgen. De handdoeken was je na deze wasbeurt natuurlijk even opnieuw op 60 graden.

#### Nieuw jaar, schone ramen

Wanneer je langs een drukke weg woont zul je de ramen wat vaker moeten lappen dan wanneer je woning in een rustig gebied staat. Toch staan we vaak verbaast wanneer de lentezon op onze ramen schijnt. Zorg dus dat je op de lente voorbereid bent, lap je ramen en neem de kozijnen af met een vochtige doek. Zodra het zonnetje begint te schijnen, kun jij genieten van een vlekkeloos uitzicht.

Veel glazenwassers zweren bij een paar druppeltjes afwasmiddel. Een ander heeft stralende ramen dankzij schoonmaakazijn of een flinke scheut spiritus. Wil je deze lente graag iets nieuws proberen? Poets je raam dan op met een prop kranten, succes gegarandeerd.

#### Reinig het tapijt

De nummer 1 stofvanger in huis, ook wel het tapijt genoemd, vindt het heel fijn om regelmatig gereinigd te worden. Of je nu met schoenen over het kleed loopt of hier juist heel voorzichtig mee omgaat: een opfrisbeurt is zo nu en dan echt nodig. En wat is een beter moment dan tijdens de voorjaarsschoonmaak!

‘Even’ het tapijt laten stomen is er voor veel van ons niet bij. Het laten reinigen van je tapijt is een kostbare move, dit is zonde als je het net zo makkelijk zelf kunt doen. Leuk klusje voor de zondag. Stoomreinigers zijn regelmatig voor een leuke prijs op de kop te tikken. Maar als je alleen met de voorjaars- en najaarsschoonmaak van plan bent om extra tijd te besteden aan je vloerbedekking, is het zonde geld. Voor nog geen 20 euro huur je voor een paar uur een stoomapparaat bij je lokale bouwmarkt. Houd er rekening mee dat het vloerkleed na het stomen tot wel 2 dagen vochtig kan blijven. Ventileer de ruimte goed en gebruik zo min mogelijk water, de tapijt zal je dankbaar zijn!

#### Tot slot

Niet geheel onbelangrijk is de voorraadkast. Een nieuw seizoen betekent vaak nieuwe favoriete gerechten. Kijk eens goed wat er allemaal in de kast staat en bedenk wat je nog gebruikt voordat het over datum gaat. Haal ook meteen een lekker sopje langs de planken en de deurtjes van je keuken, reinig je magnetron en schrob de oven tot hij weer blinkt. De waterkoker kun je snel en makkelijk reinigen door water met een goede scheut azijn te koken.

Waar je de rest van het jaar misschien een vochtige mop langs de badkamervloer haalt, mag er tijdens de voorjaarsschoonmaak flink geschrobd worden. Ontkalk de douche en check de voegen op beginnende schimmelplekjes. De douchekop is simpel te ontkalken door deze in een bakje met schoonmaakazijn te weken. Eerder schreven we dit [blog over het schoonmaken op een meer milieuvriendelijke manier](/blog/besparen-op-kosten-voor-schoonmaakmiddelen-en-het-milieu-een-handje-helpen/ "Milieuvriendelijk schoonmaken")

![](/spring-quotes-1580845654.jpg)

Beginnen bij jou de lentekriebels langzaam ook de overhand te nemen? Haal dan meteen je tuinset uit de schuur nadat je de hogedrukspuit op de tegels hebt gezet. Het is nog best een klus, die lente!
